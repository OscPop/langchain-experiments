Det finanspolitiska 
ramverket
– regeringens tillämpning 2022  
RiR 2023:3

Riksrevisionen  är  en  myndighet  under  riksdagen  med  uppgift  att  granska  statliga 
myndigheter och verksamheter. Vi bedriver både årlig revision och effektivitetsrevision. 
Genom ett grundlagsskyddat oberoende har Riksrevisionen ett starkt mandat och är en 
viktig del av riksdagens kontrollmakt som bidrar till förbättringar och demokratisk insyn.
Denna rapport har tagits fram inom effektivitetsrevisionen, vars uppgift är att granska hur 
effektiv den statliga verksamheten är. Vi lämnar även rekommendationer för att förbättra 
den granskade verksamheten. Effektivitetsgranskningar lämnas direkt till riksdagen som 
bereder dem tillsammans med en svarsskrivelse från regeringen.
Riksrevisionen

Beslutad: 2023-02-21 
Diarienummer: 3.1.1-2022-1041 
RiR 2023:3 
Till: Riksdagen 
Härmed överlämnas enligt 9 § lagen (2002:1022) om revision av statlig verksamhet m.m. 
följande granskningsrapport: 
Det finanspolitiska ramverket 
– regeringens tillämpning 2022 
Riksrevisionen har granskat om regeringen utformat och redovisat finanspolitiken 
i de ekonomiska propositionerna under 2022 i enlighet med det finanspolitiska 
ramverket. Resultatet av granskningen redovisas i denna granskningsrapport. 
Den innehåller slutsatser och rekommendationer som avser regeringen. 
Riksrevisor Helena Lindberg har beslutat i detta ärende. Revisionsdirektör Helena 
Knutsson har varit föredragande. Enhetschef Håkan Jönsson, revisionsdirektörerna 
Jörgen Appelgren, Anna Brink, Tomas Forsfält och Krister Jensevik har medverkat 
i den slutliga handläggningen. 
Helena Lindberg 
  Helena Knutsson 
För kännedom 
Regeringskansliet; Finansdepartementet   

Innehåll 
Sammanfattning  4 
1  Inledning  7 
1.1  Motiv till granskning  7 
1.2  Övergripande revisionsfråga och avgränsningar  8 
1.3  Bedömningsgrunder  8 
1.4  Metod och genomförande  13 
2  Överskottsmålet  14 
2.1  En budget med blandad reformagenda och med reformer främst 
på budgetens utgiftssida  14 
2.2  Strukturellt sparande över överskottsmålets nivå  14 
2.3  Med den tidigare metoden skulle överskottsmålets nivå överskridits 
med stor marginal  16 
2.4  Det är inte tydligt vad som skiljer regeringens och 
expertmyndigheternas prognoser åt  20 
3  Finanspolitikens inriktning  22 
3.1  Finanspolitikens inriktning är inte i strid med ramverket  22 
3.2  Finanspolitikens inriktning är otydligt redovisad  24 
4  Skuldankaret  26 
4.1  Skuldkvoten riskerar att hamna under toleransintervallet 2023  26 
4.2  Regeringens uppföljning av skuldankaret är kortfattad men 
tillräckligt transparent  27 
5  Utgiftstaket  28 
5.1  Det höga utgiftstaket 2022 har inte varit styrande  28 
5.2  Uppjusterade utgiftstak  29 
5.3  Oklart vad som är styrande för valet av nivå på utgiftstaket  31 
5.4  Regeringen fortsatt otydlig om synen på skatteuttaget  32 
6  Balanskravet  34 
6.1  Redovisningen av uppföljningen av balanskravet 2021 är 
transparent  34 
6.2  Otydligt vad som ligger till grund för regeringens prognos för 
balanskravsresultatet  35 

7  Slutsatser och rekommendationer  36 
7.1  Ändrad beräkningsmetod har stor påverkan på tolkningen av 
finanspolitiken men det framgår inte  36 
7.2  Metodförändringen utgör ett avsteg från vedertagen metod  37 
7.3  Det finns behov av ett mer utvecklat ramverk när det gäller 
samspelet mellan finanspolitik och penningpolitik  38 
7.4  Redovisningen av finanspolitikens inriktning är otydlig  39 
7.5  Höjningen av utgiftstaket strider inte mot ramverket  39 
7.6  Redovisningen av skuldankaret och balanskravet är i huvudsak 
transparent  40 
Referenslista  41 
Ordlista  41 
Bilaga 1 Strukturellt sparande beräknat med ny och tidigare metod  45 

Sammanfattning 
Riksrevisionen har granskat regeringens tillämpning av det finanspolitiska 
ramverket i de ekonomiska propositionerna under 2022. Riksrevisionens 
bedömning är att den föreslagna finanspolitiken inte är redovisad i enlighet med 
ramverket. Regeringens redovisning brister i flera avseenden och är inte 
transparent. Riksrevisionen bedömer att det är särskilt allvarligt att regeringen har 
ändrat metoden för att beräkna det strukturella sparandet (indikatorn för att följa 
upp överskottsmålet) på ett väsentligt sätt utan att förändringen eller dess 
konsekvenser framgår. Att regeringen följer det finanspolitiska ramverket är en 
förutsättning för en långsiktigt hållbar och transparent finanspolitik. 
Ändrad beräkningsmetod har stor påverkan på tolkningen 
av finanspolitiken men det framgår inte 
Det strukturella sparandet är högre än överskottsmålets nivå i budgetpropositionen 
för 2023, men avvikelsen är inte så stor att den kan betraktas som en tydlig 
avvikelse från målet. Det framgår emellertid inte av redovisningen att regeringen 
har ändrat beräkningsmetod vilket har fått stor effekt på det strukturella sparandet 
och därmed också budgetutrymmet. Metodförändringen påverkar också tolkningen 
av finanspolitikens inriktning. Det kan ha betydelse i nuläget, inte minst för 
samspelet mellan finanspolitiken och penningpolitiken.  
Om det strukturella sparandet hade beräknats med den tidigare metoden hade det i 
budgetpropositionen för 2023 funnits en tydlig avvikelse från överskottsmålet, finanspolitiken hade tolkats som mer åtstramande och budgetutrymmet 2023 hade varit 
betydligt större. Även om metodförändringen inte per automatik innebär att regeringen 
borde föreslagit en annan utformning av finanspolitiken, hade de finanspolitiska 
övervägandena skett i ett annat ljus. Det hade inneburit att utrymmet för en mer 
expansiv finanspolitik hade varit tydligare, oaktat hänsynen till penningpolitiken. 
Regeringens ändrade beräkningsmetod är ett avsteg från 
ramverkets krav på vedertagen metod 
Enligt det finanspolitiska ramverket ska strukturellt sparande beräknas enligt 
vedertagen metod. Riksrevisionen bedömer att regeringens metodförändring är ett 
avsteg från den vedertagna metoden. Regeringens expertmyndigheter har inte gjort 
motsvarande metodförändring, vilket innebär att regeringens och 
expertmyndigheternas metod för att beräkna strukturellt sparande nu skiljer sig åt 
på ett väsentligt sätt. Det framgår inte heller i regeringens prognosjämförelse att 
det finns större skillnader mellan olika prognosmakares bedömningar av det 

strukturella sparandet, vilket bland annat beror på att regeringen har förändrat 
beräkningsmetoden. Prognosjämförelser är viktiga, särskilt för att riksdagen ska 
kunna ta ställning till regeringens prognoser. När beräkningsmetoderna skiljer sig åt 
är det ännu viktigare att regeringen redovisar prognosskillnaderna på ett tydligt sätt. 
En neutral finanspolitisk inriktning är inte i strid med 
ramverket men regeringens redovisning är otydlig  
Regeringen föreslår en neutral finanspolitik trots att konjunkturläget är svagt. 
Regeringen motiverar sin finanspolitiska inriktning med att den tar hänsyn till 
penningpolitiken. Även om Riksrevisionen bedömer att det är oklart vad 
regeringen baserar sin bedömning att finanspolitiken är neutral på och att 
redovisningen i delar är missvisande, bedömer vi att det inte strider mot ramverket 
att i detta läge med hög inflation ta hänsyn till penningpolitiken. Den sparsamma 
beskrivningen av samspelet mellan finanspolitik och penningpolitik i ramverket 
gör det emellertid svårt att bedöma lämpligheten i den finanspolitiska inriktningen. 
Höjningen av utgiftstaket strider inte mot ramverket  
I samband med regeringsskiftet 2022 har utgiftstaket höjts väsentligt för 2023–2025. 
Regeringen motiverar höjningen med att det möjliggör prioriterade reformer och 
säkerställer tillräckligt stora marginaler för ovanligt stora finanspolitiska risker. 
Riksrevisionen bedömer att höjningen inte strider mot det finanspolitiska ramverket. 
Men om det visar sig att behovet av marginaler blir mindre än befarat finns det en 
risk för att prioriteringen mellan utgifter inte blir lika effektiv som den skulle ha 
blivit om utgiftstaket tydligare utgjort en begränsning för de statliga utgifterna. 
Rekommendationer 
Riksrevisionen rekommenderar regeringen att 
•  ta initiativ för att säkerställa att det åter etableras en vedertagen metod för 
regeringen, Ekonomistyrningsverket och Konjunkturinstitutet att beräkna 
det strukturella sparandet 
•  öka transparensen om inriktningen av finanspolitiken i de ekonomiska 
propositionerna så att det tydligt framgår vad bedömningen baseras på 
•  förbättra prognosjämförelserna i de ekonomiska propositionerna 
•  överväga att sänka utgiftstaket om behovet av marginaler till följd av de 
finanspolitiska riskerna blir mindre än befarat 
•  utveckla handlingsreglerna för hur finanspolitiken ska samspela med 
penningpolitiken i samband med nästa översyn av överskottsmålet.  

1  Inledning 
1.1  Motiv till granskning 
Det finanspolitiska ramverket syftar till att säkerställa en långsiktigt hållbar och 
transparent finanspolitik. En ohållbar budgetpolitik som leder till hög 
skuldsättning och stigande ränteutgifter riskerar att tränga undan angelägna 
åtgärder och omfördela välfärd på ett oönskat sätt. En hög skuldnivå kan också 
begränsa statens möjligheter att stabilisera och hantera negativa störningar i 
ekonomin. 
Ramverket innehåller fyra budgetpolitiska mål: 
•  målet för den offentliga sektorns finansiella sparande (överskottsmålet) 
•  skuldankaret 
•  utgiftstaket för staten 
•  det kommunala balanskravet. 
Ramverket innehåller även principer för öppenhet och tydlighet i finanspolitiken. 
Principerna ska bidra till ökad transparens och till att den förda finanspolitiken får 
avsedd effekt. En stram statlig budgetprocess och extern uppföljning ingår också i 
det finanspolitiska ramverket. 
Förutsättningarna för finanspolitiken ändrades drastiskt under 2022. De senaste 
åren har hanteringen av pandemin och dess effekter stått i centrum för 
finanspolitiken. Allteftersom samhället öppnade upp steg aktiviteten i ekonomin. 
I februari 2022 invaderade Ryssland Ukraina. Finanspolitiken har nu att verka i en 
ekonomisk miljö där inflationen stigit kraftigt och räntorna höjts och väntas höjas 
ytterligare framöver. Under hösten 2022 var de flesta bedömare överens om att 
svensk ekonomi är på väg in i en lågkonjunktur.1 
Det finanspolitiska ramverkets viktiga funktion för att upprätthålla sunda offentliga 
finanser gör det motiverat att granska regeringens tillämpning av det 
finanspolitiska ramverket i de ekonomiska propositionerna. Denna granskning är 
en del av detta återkommande arbete. Den är också ett bidrag till den externa 
uppföljning som ingår i ramverket. 
 
1   Se exempelvis Konjunkturinstitutet, Konjunkturläget september 2022, 2022. 

1.2  Övergripande revisionsfråga och avgränsningar 
Granskningens övergripande revisionsfråga är om regeringen utformat och 
redovisat finanspolitiken i de ekonomiska propositionerna under 2022 i enlighet 
med det finanspolitiska ramverket.  
Vi har granskat regeringens hantering av 
•  överskottsmålet 
•  finanspolitikens inriktning 
•  skuldankaret 
•  utgiftstaket 
•  kommunsektorns balanskrav. 
Granskningen omfattar 2022 års ekonomiska vårproposition och 
budgetpropositionen för 2023.2 Granskningen avgränsas till de delar av de 
ekonomiska propositionerna där regeringen följer upp de budgetpolitiska målen 
och beskriver finanspolitikens föreslagna inriktning. 
1.3  Bedömningsgrunder 
Bedömningsgrunderna för granskningen utgår från regeringens skrivelse 
”Ramverket för finanspolitiken”. I skrivelsen beskriver regeringen de bestämmelser 
och den praxis som utgör det finanspolitiska ramverket. Ramverkets 
grundläggande delar utgörs av bestämmelser i regeringsformen, 
riksdagsordningen, budgetlagen (2011:203) och kommunallagen (2017:725).  
Ramverksskrivelsen har brett parlamentariskt stöd. Riksdagen har konstaterat att 
skrivelsen utgör bedömningsnorm för löpande uppföljningar av finanspolitiken 
och för den externa uppföljningen av regeringens tillämpning av det finanspolitiska 
ramverket.3 
Nedan sammanfattas de konkreta bedömningsgrunder som vi använt i 
granskningen. 
 
2   Prop. 2022/23:1 och prop. 2021/22:100. 
3   Skr. 2017/18: 207, bet. 2017/18:FiU32, rskr. 2017/18:334. 

1.3.1  Transparent redovisning 
För att det finanspolitiska ramverket ska vara styrande för politiken, och för att 
finanspolitiken ska vara möjlig att följa upp, är det enligt ramverksskrivelsen viktigt 
att redovisningen av finanspolitiken är transparent.4 De bestämmelser och 
principer som styr hur finanspolitiken redovisas fokuserar på sakinnehållet i de 
ekonomiska propositionerna. Att exakt definiera hur finanspolitiken bör redovisas 
är dock inte möjligt. 
Vi bedömer att regeringens redovisning är transparent om den är heltäckande, 
rättvisande, tydlig och konsekvent. Samtidigt är det viktigt att det finns en balans så 
att inte strävan efter transparens leder till orimligt höga krav på detaljrikedom och 
dokumentation. 
1.3.2  Överskottsmålet och finanspolitikens inriktning 
Riksdagen har fastställt att målet för den offentliga sektorns finansiella sparande 
ska uppgå till en tredjedels procent av BNP i genomsnitt över en konjunkturcykel.5 
Nivån på överskottsmålet gäller tills vidare men ska ses över vart åttonde år.6  
En jämförelse av det finansiella sparandet i den offentliga sektorn med 
överskottsmålet används för att i ett framåtblickande perspektiv bedöma 
budgetutrymmet, eller behovet av budgetförstärkande åtgärder. Eftersom 
konjunkturläget påverkar det finansiella sparandet görs jämförelsen utifrån en 
uppskattning av det strukturella sparandet.7 Enligt ramverksskrivelsen är det 
strukturella sparandet, trots osäkerheten i bedömningen, beräknat enligt 
vedertagna metoder bäst lämpat för att bedöma om det aktuella finansiella 
sparandet och finanspolitiken är förenliga med överskottsmålet.8  
Det föreligger en avvikelse från överskottsmålet om det strukturella sparandet 
tydligt avviker från målnivån för det innevarande eller det närmast följande året.9 
Ramverket för finanspolitiken definierar inte hur stor avvikelsen ska vara för att 
den ska betraktas som tydlig. För att avvikelsen ska anses vara tydlig utgår 
Riksrevisionen från att det strukturella sparandet behöver avvika från målnivån 
med minst 0,5 procent av potentiell BNP. Det är i linje med vad som framfördes i 
 
4   Skr. 2017/18: 207, s. 24.   
5   Bet. 2017/18:FiU1, rskr. 2017/18:54. 
6   Prop. 2017/18:1, bet. 2017/18:FiU1, rskr. 2017/18:54. 
7   Skr. 2017/18:207, s. 3. 
8   Skr. 2017/18: 207, s. 13–14. 
9   Skr. 2017/18: 207, s. 14. 

samband med den senaste översynen av överskottsmålet samt Riksrevisionens 
tidigare granskningar.10 
Om det föreligger en tydlig avvikelse från överskottsmålet är regeringen enligt 
budgetlagen skyldig att redogöra för hur en återgång till målet ska ske.11 
Ramverksskrivelsen betonar vikten av att ta konjunkturell hänsyn när en avvikelse 
ska korrigeras för att minimera risken att politiken förstärker 
konjunktursvängningarna, så kallad procyklisk finanspolitik. Det behöver då 
säkerställas att effekterna på efterfrågan inte är större än att penningpolitiken kan 
hantera dem. Hur stora åtgärder som kan komma i fråga beror på den aktuella 
ekonomiska situationen, hur mycket det offentliga sparandet bedöms överstiga 
överskottsmålet, hur reformerna bedöms påverka efterfrågan och hur tidsprofilen 
för effekterna ser ut.12 
Vår bedömning av regeringens hantering av överskottsmålet och finanspolitikens 
inriktning utgår från ramverket enligt ovan och vår precisering av vad som är att 
betrakta som en tydlig avvikelse från överskottsmålet. Eftersom variabeln som 
används för uppföljning beror av hur konjunkturläget bedöms konstaterar vi också 
att prognosjämförelser med andra bedömare är av stor vikt.13 Regeringen ska därför 
också se till att skillnaderna mellan regeringens och expertmyndigheternas 
prognoser för strukturellt sparande tydligt framgår och att större skillnader 
förklaras.14 Vår bedömning utgår även från bedömningskriterierna för transparent 
redovisning (se avsnitt 1.3.1). 
1.3.3  Skuldankaret 
Skuldankaret är ett riktmärke för den offentliga sektorns konsoliderade bruttoskuld 
på medellång sikt. Riksdagen har fastställt nivån på skuldankaret till 35 procent av 
BNP.15 Skuldankaret är inte ett operativt mål, och en avvikelse från skuldankaret 
föranleder därför inte någon omläggning av finanspolitiken på kort sikt. Skuldens 
nivå spelar dock en central roll i beslutet om överskottsmålets nivå och behöver 
därmed beaktas i de översyner av överskottsmålet som ska ske vart åttonde år.16 
 
10   Se SOU 2016:67, s. 255. Se även Ds 2010:4, s. 216–217. 
11   2 kap. 1 a § budgetlagen (2011:203). 
12   Skr. 2017/18:207, s. 15. 
13   Se exempelvis Riksrevisionen, Det finanspolitiska ramverket – regeringens tillämpning 2019, 2019. 
14   Med expertmyndigheter menar vi Ekonomistyrningsverket och Konjunkturinstitutet. 
15   Bet. 2017/18:FiU1, rskr. 2017/18:54. 
16   Skr. 2017/18:207, s. 16–17. 

Regeringen ska årligen redogöra för den konsoliderade bruttoskuldens utveckling 
i den ekonomiska vårpropositionen. Om den konsoliderade bruttoskulden som 
andel av BNP avviker från skuldankaret med mer än 5 procentenheter, enligt 
utfallet i nationalräkenskaperna för det föregående året eller enligt prognoserna för 
det innevarande året eller budgetåret, ska regeringen lämna en skrivelse till 
riksdagen. I skrivelsen ska regeringen redogöra för vad som orsakat avvikelsen och 
hur regeringen avser att hantera den.17 
Vår bedömning av regeringens hantering av skuldankaret utgår från ramverket 
enligt ovan, och från bedömningskriterierna för transparent redovisning 
(se avsnitt 1.3.1). 
1.3.4  Utgiftstaket 
Utgiftstaket innebär att de takbegränsade utgifterna inte får överstiga ett belopp 
som beslutats av riksdagen tre år tidigare. De utgifter som begränsas av taket 
utgörs av statsbudgetens utgifter, exklusive ränteutgifter, och utgifterna för 
ålderspensionssystemet. Regeringen ska enligt budgetlagen vidta sådana åtgärder 
som den har befogenhet till, eller föreslå riksdagen nödvändiga åtgärder, om det 
finns risk för att det fastställda utgiftstaket överskrids.18 
Nivån på utgiftstaket ska främja en önskvärd långsiktig utveckling av de statliga 
utgifterna. Tillsammans med överskottsmålet är utgiftstaket styrande för nivån på 
det totala skatteuttaget och bidrar därmed till att förhindra en utveckling där 
skatteuttaget stegvis måste höjas till följd av bristfällig utgiftskontroll. Nivån på 
utgiftstaket ska därmed överensstämma med synen på hur stort ett rimligt 
skatteuttag kan vara. Ett viktigt syfte med utgiftstaket är därför att ge 
förutsättningar för att uppnå överskottsmålet, det vill säga att skapa förutsättningar 
för en långsiktigt hållbar finanspolitik.19 
Utgiftstaket är också en viktig restriktion för de årliga budgetbesluten eftersom 
taket, tillsammans med prognoserna för utgiftsutvecklingen vid oförändrad politik 
och behovet av säkerhetsmarginaler, sätter en gräns för storleken på reformerna på 
budgetens utgiftssida eller anger storleken på besparingsbehovet om taket riskerar 
att överskridas.20 
 
17   Skr. 2017/18:207, s. 17. 
18   2 kap. 4 § budgetlagen (2011:203). 
19   Skr. 2017/18:207, s. 18–19. 
20   Prop. 2013/14:173, s. 21. 

Enligt ramverksskrivelsen är det praxis att regeringen vid framtagandet av förslag 
till nivå på utgiftstaket för ett nytt år förhåller sig till följande faktorer: 
•  utgiftstakets relation till överskottsmålet 
•  utvecklingen av utgiftstaket och de totala offentliga utgifterna i förhållande 
till BNP 
•  utvecklingen av de takbegränsade utgifterna och budgeteringsmarginalens 
storlek över tid 
•  utvecklingen av de takbegränsade utgifterna i fasta priser.21 
Tidigare fastställda utgiftstak ändras normalt endast vid budgettekniska 
omläggningar, så kallade tekniska justeringar, men det finns inga formella hinder 
för riksdagen att besluta om att ändra ett tidigare fastställt tak.22 Enligt 
ramverksskrivelsen skulle det annars kraftigt begränsa en ny regerings möjligheter 
att ändra finanspolitikens inriktning. Finanspolitiken skulle inte heller kunna 
anpassas till nya, helt ändrade yttre förutsättningar.23 
Vår bedömning av regeringens hantering av utgiftstaket utgår från ramverket enligt 
ovan, och från bedömningskriterierna för transparent redovisning (se avsnitt 1.3.1). 
1.3.5  Det kommunala balanskravet 
Det kommunala balanskravet regleras i kommunallagen och anger att varje 
kommun och region ska budgetera så att intäkterna överstiger kostnaderna, såvida 
det inte finns synnerliga skäl för att budgetera för ett tillfälligt underskott.24 
Kommunerna och regionerna ska enligt kommunallagen även ha en god 
ekonomisk hushållning i sin verksamhet och i budgeten ange de finansiella mål 
som är av betydelse för denna.25  
Det är praxis att regeringen redovisar den kommunalekonomiska utvecklingen i de 
ekonomiska propositionerna, men det finns inga bestämmelser om att så ska ske. 
Då det kommunala balanskravet är en uttalad del av det finanspolitiska ramverket, 
är det enligt Riksrevisionens bedömning ett rimligt krav att regeringen följer upp 
balanskravets efterlevnad på aggregerad nivå i de ekonomiska propositionerna. 
 
21   Skr. 2017/18:207, s. 19. 
22   Skr. 2017/18:207, s. 18. 
23   Skr. 2017/18:207, s. 18. 
24   11 kap. 5 § kommunallagen (2017:725). 
25   11 kap. 1 och 6 §§ kommunallagen (2017:725). 

Anledningen är att redovisningen av finanspolitiken ska kunna anses vara 
transparent och heltäckande och möjlig att följa upp.  
I granskningen behandlar vi uppföljningen av balanskravet uteslutande som en 
fråga om transparens (se avsnitt 1.3.1). 
1.4  Metod och genomförande 
Vi har gått igenom redovisningen av finanspolitiken i de ekonomiska 
propositionerna 2022 i syfte att undersöka om krav och praxis, såsom det beskrivs i 
skrivelsen om det finanspoliska ramverket, uppfylls. Förutom att granska de 
ekonomiska propositionerna och underlag till dessa har vi ställt skriftliga och 
muntliga frågor till tjänstemän vid Finansdepartementet. 
Granskningen har genomförts av en projektgrupp bestående av Helena Knutsson 
(projektledare), Jörgen Appelgren, Anna Brink, Tomas Forsfält, Krister Jensevik 
och Håkan Jönsson. Klara Hvarfner (praktikant) har också bidragit i arbetet. 
Tjänstemän vid Finanspolitiska rådets kansli har lämnat övergripande synpunkter 
på ett utkast till granskningsrapporten. Företrädare för Regeringskansliet 
(Finansdepartementet) har fått tillfälle att faktagranska och i övrigt lämna 
synpunkter på ett utkast till granskningsrapport. 

2  Överskottsmålet  
I kapitlet redovisas våra iakttagelser av regeringens hantering av överskottsmålet. 
Riksrevisionens bedömning är att regeringens redovisning brister. Det framgår till 
exempel inte att regeringen har genomfört en metodförändring som på ett 
väsentligt sätt påverkar det strukturella sparandet (indikatorn för att följa upp 
överskottsmålet). Regeringen förklarar inte heller de stora skillnader som finns 
mellan regeringens och expertmyndigheternas prognoser för det strukturella 
sparandet.  
2.1  En budget med blandad reformagenda och med 
reformer främst på budgetens utgiftssida 
Under 2020–2022 var finanspolitiken i första hand inriktad mot att hantera 
pandemins negativa effekter på folkhälsa och ekonomi. I hög utsträckning var detta 
budgetbelastningar av tillfällig karaktär. 
I budgetpropositionen för 2023 föreslår regeringen reformer om sammanlagt 
42 miljarder kronor, vilket motsvarar 0,7 procent av BNP. Främst handlar det om 
reformer på utgiftssidan av statens budget. Osäkerheten om såväl den ekonomiska 
utvecklingen som behovet av ytterligare ekonomisk stimulans betonas tydligt av 
regeringen.  
Det är en blandad karaktär på de åtgärder som regeringen föreslår i budgeten och 
bland de större reformerna märks bland annat mer resurser till försvaret, lägre 
skatt på drivmedel och högre statsbidrag till kommunsektorn. Trots att 
propositionen innehåller reformer som försvagar det strukturella sparandet medför 
utfasningen av tillfälliga åtgärder att det strukturella sparandet stärks 2023. 
2.2  Strukturellt sparande över överskottsmålets nivå  
I budgetpropositionen för 2023 överstiger det strukturella sparandet 
överskottsmålets nivå, men inte med så mycket att det är en tydlig avvikelse. Något 
behov av att presentera en plan för återgång till målet finns därmed inte. 
Regeringen borde däremot ha presenterat en sådan plan i 2022 års ekonomiska 
vårproposition eftersom det då fanns en tydlig avvikelse från målnivån. 

2.2.1  Det strukturella sparandet över målet i budgetpropositionen 
Regeringen följer upp överskottsmålet i de ekonomiska propositionerna. 
Överskottsmålet är formulerat som ett genomsnitt över en konjunkturcykel. Det 
betyder att uppföljningen inte kan göras direkt mot utfallet för ett enskilt år. 
I stället ska det strukturella sparandet användas i uppföljningen. Det innebär att en 
bedömning måste göras av konjunkturläget och dess effekt på det finansiella 
sparandet.  
I budgetpropositionen för 2023 bedömer regeringen att det strukturella sparandet 
2022 och 2023 uppgår till 0,4 respektive 0,7 procent av potentiell BNP, se tabell 1. 
Det är högre än överskottsmålets nivå och 2023 är avvikelsen nästan så stor att den 
kan kategoriseras som en tydlig avvikelse (minst 0,5 procentenheter). 
Tabell 1 Finansiellt sparande i den offentliga sektorn och indikator för 
överskottsmålet (procent av BNP och procent av potentiell BNP) 
  2021  2022  2023  2024  2025 
Finansiellt sparande  -0,1  0,6  0,2  0,4  1,4 
Strukturellt sparande*  0,5  0,4  0,7  1,2  1,8 
BNP-gap*  -0,6  0,2  -1,7  -1,5  0,0 
Anm.: * Procent av potentiell BNP. 
Källa: Budgetpropositionen för 2023. 
2.2.2  Plan för återgång till målet saknades i 2022 års ekonomiska 
vårproposition 
Om regeringen bedömer att det finns en tydlig avvikelse från överskottsmålet 
innevarande år eller för det närmast följande budgetåret är den skyldig att redogöra 
för en återgång till överskottsmålet.  
I 2022 års ekonomiska vårproposition uppgår det strukturella sparandet 
till -0,4 procent av potentiell BNP 2022, vilket är en tydlig avvikelse mot 
överskottsmålet. En plan för återgång till målet var således påkallad enligt 
budgetlagen och borde funnits med i 2022 års ekonomiska vårproposition enligt 
Riksrevisionens bedömning.  

Tabell 2 Finansiellt sparande i den offentliga sektorn och indikator för 
överskottsmålet (procent av BNP och procent av potentiell BNP) 
  2021  2022  2023  2024  2025 
Finansiellt sparande  -0,2  -0,5  0,7  0,8  1,4 
Strukturellt sparande*  -0,2  -0,4  0,5  0,9  1,5 
BNP-gap*  -0,9  0,3  0,3  0,0  0,0 
Anm.: * Procent av potentiell BNP. 
Källa: 2022 års ekonomiska vårproposition. 
2.3  Med den tidigare metoden skulle överskottsmålets 
nivå överskridits med stor marginal 
Regeringen har ändrat metoden för att beräkna det strukturella sparandet. Vi 
bedömer att metodförändringen utgör ett avsteg från den vedertagna metoden. 
Det saknas information om att metoden förändrats och vilka konsekvenser 
förändringen får. Riksrevisionens granskning visar att om det strukturella 
sparandet hade beräknats med den tidigare metoden skulle överskridandet av 
målnivån 2022 och 2023 varit betydligt större än vad som presenteras i 
budgetpropositionen för 2023. Det innebär att regeringen skulle ha behövt ha en 
plan för återgång till överskottsmålet om inte beräkningsmetoden hade ändrats. 
Riksrevisionen har efterfrågat en beräkning från Finansdepartementet som visar 
det strukturella sparandet i budgetpropositionen för 2023 beräknat med den 
tidigare metoden men inte fått någon sådan. Vi har fått besked om att de inte gjort 
en sådan beräkning.26 Riksrevisionen har därför behövt uppskatta effekten av 
metodförändringen själva.27 Finansdepartementet har bekräftat att vår beräkning 
ser ut som ett rimligt sätt att approximera en beräkning med tidigare metod.28 
Beräkningen beskrivs närmare i bilaga 1.  
2.3.1  Konsekvenserna av att regeringen ändrat beräkningsmetod 
i budgetpropositionen för 2023 
Metodförändringen får som konsekvens att det strukturella sparandet ändras både 
bakåt och framåt i tiden, se diagram 1. Prognosen för det strukturella sparandet 
 
26   Mejl från företrädare för Finansdepartementet 2022-12-20. 
27   Vi har beräknat "Effekt av BNP-gap", se s. 5 i promemorian ”Metod för beräkning av 
strukturellt sparande i offentlig sektor, november 2022”, med BNP-gapet i fasta priser (enligt 
budgetpropositionen för 2023). 
28   Mejl från företrädare för Finansdepartementet 2023-02-07. 

2022 och 2023 i budgetpropositionen för 2023 uppgår till 0,4 respektive 0,7 procent 
av potentiell BNP. Om det strukturella sparandet hade beräknats med den tidigare 
metoden skulle sparandet varit betydligt högre och uppgått till 0,9 respektive 1,6 
procent av potentiell BNP, allt annat lika. Det hade då inneburit en tydlig avvikelse 
från överskottsmålet. Budgetutrymmet 2023 hade varit större, motsvarande 55 
miljarder kronor mer. Ett större budgetutrymme 2023 hade emellertid inte per 
automatik inneburit att regeringen borde ha föreslagit en annan utformning av 
finanspolitiken, särskilt med tanke på den höga inflationen och samspelet med 
penningpolitiken. 
I budgetpropositionen uppgick förändringen av det strukturella sparandet mellan 
2022 och 2023 till 0,3 procentenheter. Om regeringen hade beräknat strukturellt 
sparande med den tidigare metoden skulle förändringen av det strukturella 
sparandet uppgått till 0,7 procentenheter, vilket indikerar en mer åtstramande 
finanspolitik jämfört med vad som presenterades i budgetpropositionen för 2023.  
Diagram 1 Strukturellt sparande med den nya respektive tidigare metoden 
Procent av potentiell BNP
2,0
1,5
1,0
0,5
0,0
-0,5
-1,0
-1,5
2016 2017 2018 2019 2020 2021 2022 2023 2024 2025
Strukturellt sparande, ny metod Strukturellt sparande, tidigare metod
Anm.: Siffrorna för strukturellt sparande, ny metod (röd linje) är hämtade från 
budgetpropositionen för 2023. Siffrorna för strukturellt sparande, tidigare metod (svart linje) 
är uppskattade och beräknade av Riksrevisionen, se bilaga 1. 
Källa: Prop. 2022/23:1 och Riksrevisionen.  

2.3.2  Det framgår inte att regeringen har ändrat metod 
Metodförändringen gjordes i juni 2022. Först i samband med publiceringen av 
budgetpropositionen för 2023 publicerades två promemorior på regeringens 
webbplats: ”Metod för beräkning av potentiella variabler, november 2022” och 
”Metod för beräkning av strukturellt sparande i offentlig sektor, november 2022”.29 
I dokumenten, och i noter till tabeller i budgetpropositionen, finns beskrivningar 
av hur strukturellt sparande och potentiell BNP i löpande pris beräknas. Det 
framgår emellertid inte att beräkningsmetoden för potentiell BNP i löpande pris 
har förändrats vilket påverkar strukturellt sparande. 
Informationen som lämnas i promemoriorna och budgetpropositionen är 
kortfattad och det krävs att läsaren är insatt i beräkningarna av det strukturella 
sparandet för att förstå att det genomförts en förändring och vilka konsekvenserna 
är. Läsaren behöver ha kunskap om den tidigare metoden, eller utläsa i 
budgetpropositionens tabeller att en viss justeringspost mellan det finansiella och 
strukturella sparandet skiljer sig från hur posten tidigare förhållit sig till BNP-gapet 
storleksmässigt. Att en metodförändring ägt rum har vi fått bekräftat när vi ställt 
frågor till Finansdepartementet. Enligt Finansdepartementet skedde 
metodförändringen i juni 2022, efter publiceringen av 2022 års ekonomiska 
vårproposition.30 
2.3.3  Motivet bakom metodförändringen har varit att utjämna det 
strukturella sparandet  
Finansdepartementet uppger att motivet bakom metodförändringen har varit att 
utjämna det strukturella sparandet. Under perioder av snabbt ökande inflation kan 
det annars, med den tidigare metoden, uppstå stora variationer i budgetutrymmet. 
Till exempel skulle budgetutrymmet 2023 blivit betydande samtidigt som 
budgetutrymmet 2024 och 2025 hade blivit mycket litet.31  
Finansdepartementet uppger att analysen som låg till grund för metodförändringen 
baserades på att inkomsterna ökar i samma takt som priserna medan utgifterna i 
hög grad styrs av prisbasindex och pris- och löneuppräkningen som påverkar 
utgifterna med fördröjning. Det finns dock ingen skriftlig analys som visar att 
volatiliteten i det strukturella sparandet väsentligen beror på inflationen. 
 
29   Regeringskansliet, ”Metod för beräkning av strukturellt sparande i offentlig sektor, november 
2022” och ”Metod för beräkning av potentiella variabler, november 2022”, hämtade 2022-12-22. 
30   Mejl från företrädare för Finansdepartementet 2022-12-15. 
31   Mejl från företrädare för Finansdepartementet 2022-12-20. Intervju med företrädare för 
Finansdepartementet 2022-12-21. 

Finansdepartementet lyfter emellertid fram att ett sätt att illustrera effekten av att 
volatiliteten i det strukturella sparandet beror på inflationen är att det uppkommer 
en skillnad när man beräknar det strukturella sparandet med den nya och tidigare 
metoden.32 
2.3.4  Den ändrade metoden 
Den ändrade metoden påverkar potentiell BNP i löpande pris. Denna variabel är 
central, bland annat eftersom det strukturella sparandet som andel av potentiell 
BNP beror på denna i såväl täljare som nämnare. Under de år som strukturellt 
sparande har beräknats av regeringen och dess expertmyndigheter, har potentiell 
BNP i löpande pris beräknats genom att BNP i löpande pris justerats för det 
estimerade BNP-gapet (i fasta priser).33 Någon justering för att prisnivån är hög/låg 
har inte skett.  
Regeringens ändring av metod innebär att en sådan justering införts. Justeringen 
beräknas utifrån en skattning av trenden i den faktiska BNP-deflatorn.34 När 
faktiskt pris avviker från trendpris kommer regeringens beräkning av potentiell 
BNP i löpande pris vara annorlunda jämfört med i tidigare beräkningar. 
Konjunkturinstitutet och Ekonomistyrningsverket har inte gjort motsvarande 
metodförändring. 
Effekten av metodförändringen är att det strukturella sparandet jämnas ut, se 
diagram 1. I budgetpropositionen för 2023 är summan av det strukturella 
sparandet 2019–2025 ungefär detsamma oavsett metod, men för enskilda år är 
skillnaden stor. För 2022 och 2023, de år som ska användas vid uppföljningen av 
överskottsmålet, blir det strukturella sparandet betydligt lägre med regeringens nya 
sätt att räkna. 
 
32   Mejl från företrädare för Finansdepartementet 2022-12-20. Intervju med företrädare för 
Finansdepartementet 2022-12-21. 
33   Regeringen, Konjunkturinstitutet och Ekonomistyrningsverket har under årens lopp 
beräknat strukturellt sparande med olika metodansatser, men har de senaste åren gått över 
till samma metod. Ansatsen är beskriven i Konjunkturinstitutet, A New Method for 
Constructing a Cyclically Adjusted Budget Balance: the Case of Sweden, 2004. Se även 
Regeringskansliet, ”Metod för beräkning av strukturellt sparande i offentlig sektor april 
2019”, hämtad 2023-01-06 och Ekonomistyrningsverket, Prognos Statens budget och de 
offentliga finanserna November 2019, 2019. 
34   Med BNP-deflator menas priskomponenten i BNP mätt i löpande priser. Den definieras som 
BNP i löpande priser delat med BNP i fasta priser. Skattningen av trendpriset görs med ett 
HP-filter. 

2.4  Det är inte tydligt vad som skiljer regeringens och 
expertmyndigheternas prognoser åt  
Överskottsmålet följs upp med det strukturella sparandet för det innevarande och 
det närmast följande året. Olika bedömningar kan leda till skilda uppfattningar om 
det finns en tydlig avvikelse från överskottsmålet och hur finanspolitiken bör 
utformas i förhållande till målet. Det är därför viktigt att regeringen tydligt redogör 
för skillnaderna mellan prognoserna. Vi bedömer att det i budgetpropositionen för 
2023 inte tydligt framgår vad som skiljer regeringens och expertmyndigheternas 
prognoser för det strukturella sparandet åt. 
Riksrevisionen har under lång tid påtalat att de skillnader som finns bör förklaras 
mer ingående. I 2022 års ekonomiska vårproposition var prognosjämförelsen mer 
utvecklad än tidigare. Det framgick på ett tydligt sätt vad som skiljde regeringens 
och expertmyndigheternas prognoser åt. Men i budgetpropositionen för 2023 var 
jämförelsen återigen mer kortfattad. Regeringens och andra prognosmakares 
bedömningar av strukturellt sparande framgår av tabell 3.  
Tabell 3 Olika bedömningar av strukturellt sparande (procent av potentiell BNP) 
  2022  2023  2024  2025 
Regeringen (8 november)  0,4  0,7  1,2  1,8 
Konjunkturinstitutet (28 september)  1,0  1,0  0,5  (0,3) 
Ekonomistyrningsverket (21 september)  0,1  0,8  1,1  1,4 
Europeiska kommissionen (16 maj)  0,0  1,2  –  – 
Anm.: Konjunkturinstitutets bedömning 2025 är inte en prognos, utan ett antagande. 
Källa: Budgetpropositionen för 2023. 
Regeringen skriver: 
Skillnaderna mellan prognoserna är i vissa fall annorlunda vid jämförelser av 
det strukturella sparandet än vid jämförelser av det finansiella sparandet. Detta 
kan bero dels på olika bedömningar av potentiella variabler, dels på skillnader 
i beräkningsmetoder. 
Dessa skillnader medför att såväl KI som ESV räknar med ett positivt bidrag från 
potentiella variabler som är större än regeringens bedömning 2022 och 2023.35 
 
35   Prop. 2022/23:1, s. 146–147. 

Det framgår inte vad regeringen menar med ”ett positivt bidrag från potentiella 
variabler” eller om det större positiva bidraget är ett resultat av att regeringen nu 
förändrat beräkningsmetoden. Finansdepartementet uppger att de inte har en klar 
bild av hur olika metodskillnader bidrar till skillnader i bedömningen mellan 
Finansdepartementet, Konjunkturinstitutet och Ekonomistyrningsverket. Det beror 
på att det strukturella sparandet utgör ett netto som påverkas av prognosskillnader i 
alla led. Det är dock troligt att den ändrade metoden är en delförklaring till 
skillnaderna.36 
Regeringens och expertmyndigheternas prognoser för strukturellt sparande är 
relativt lika 2023. Vid en jämförelse av strukturellt sparande där metoderna är 
jämförbara skulle regeringens prognos emellertid vara närmare dubbelt så hög som 
vissa av expertmyndigheternas prognoser. Det strukturella sparandet i 
budgetpropositionen för 2023 beräknat med den tidigare metoden hade varit 
1,6 procent av potentiell BNP 2023, att jämföra med 1,0 (Konjunkturinstitutet) och 
0,8 (Ekonomistyrningsverket). Det tyder på att det utöver metodförändringen även 
finns annat som skiljer prognoserna åt. 
 
36   Mejl från företrädare för Finansdepartementet 2022-12-15. 

3  Finanspolitikens inriktning 
I kapitlet redovisar vi våra iakttagelser om den finanspolitiska inriktningen. 
Riksrevisionens bedömning är att den inriktning som regeringen föreslår inte står i 
strid med det finanspolitiska ramverket. Men regeringens redovisning är otydlig 
och i delar även missvisande. Det är till exempel oklart vad regeringen baserar sin 
bedömning att finanspolitiken är neutral på.  
3.1  Finanspolitikens inriktning är inte i strid med 
ramverket  
Den finanspolitiska inriktning som regeringen föreslår för 2023 innebär att det 
strukturella sparandet överskrider överskottsmålets nivå. Det strukturella sparandet 
stärks 2023, trots det svaga konjunkturläget. Regeringen betraktar finanspolitiken 
som neutral när även elprisstödet beaktas.  
Vi bedömer att den inriktning som regeringen föreslår i budgetpropositionen för 
2023 inte står i strid med ramverket. Ramverket anger att hänsyn till penningpolitik 
ska tas, men ger ingen närmare beskrivning eller vägledning för bedömningen. 
Den sparsamma beskrivningen i ramverket gör det svårt att bedöma lämpligheten i 
den finanspolitiska inriktningen.  
Finanspolitikens inriktning mäts genom förändringen av strukturellt sparande  
Den finanspolitiska inriktningen beskriver finanspolitikens impuls till efterfrågan. 
Det gängse sättet att mäta storleken på finanspolitikens inriktning är att se på 
förändringen av det strukturella sparandet mellan två år. Om det strukturella 
sparandet förstärks indikerar det att finanspolitiken är åtstramande med avseende på 
resursutnyttjandet (BNP-gapet) i ekonomin. Om det strukturella sparandet försvagas 
indikerar det att finanspolitiken är expansiv. Neutral finanspolitik föreligger då det 
strukturella sparandet är oförändrat som andel av potentiell BNP. Med detta sätt att 
mäta är det impulsen av den aktiva finanspolitiken som fångas, det vill säga åtgärder 
som det fattas aktiva beslut om.  
3.1.1  Stram finanspolitik med hänvisning till risken att vara 
inflationsdrivande 
Principerna för hur avvikelser från överskottsmålet ska hanteras syftar till att 
stimulanser och åtstramningar ska komma vid rätt konjunkturläge och på så sätt 
inte leda till att förstärka konjunktursvängningarna, så kallad procyklisk 
finanspolitik. I det finanspolitiska ramverket finns därför handlingsregler som 

beskriver hur eventuella avvikelser gentemot överskottsmålet ska hanteras 
beroende på hur regeringen bedömer det rådande konjunkturläget, se tabell 4. 
Tabell 4 Konjunkturhänsyn vid hantering av målavvikelser 
  Strukturellt sparande   Strukturellt sparande  
över målet  under målet 
Bra tider/högt  Saldoförsvagande åtgärder när  Saldoförstärkande åtgärder i 
resursutnyttjande  konjunkturen försämras  snabb takt 
Normala tider/normalt  Saldoförsvagande åtgärder i  Saldoförstärkande åtgärder i 
resursutnyttjande  måttlig takt  måttlig takt 
Dåliga tider/lågt  Saldoförsvagande åtgärder i  Saldoförstärkande åtgärder 
resursutnyttjande  snabb takt  när resursutnyttjandet ökar 
Anm.: Normala tider definieras i ramverksskrivelsen som att BNP-gapet är mellan −1,5 och 
1,5 procent av potentiell BNP. 
Källa: Skr. 2017/18:207. 
Konjunkturläget försvagas 2023 och BNP-gapet bedöms i regeringens 
budgetproposition uppgå till -1,7 procent, vilket är en tydlig indikation på 
lågkonjunktur. Samtidigt stärks det strukturella sparandet 2023 och överskrider till 
och med målnivån. Att det strukturella sparandet stiger i förhållande till 2022 beror 
främst på att tillfälliga pandemiåtgärder fasas ut. 
Enligt det finanspolitiska ramverket är det i ett svagt konjunkturläge motiverat att 
bedriva en expansiv finanspolitik med saldoförsvagande åtgärder i snabb takt under 
förutsättning att det strukturella sparandet överstiger målet, se tabell 4. 
Konjunkturläget är svagt enligt den bedömning som regeringen gör och det 
strukturella sparandet är i regeringens prognos över målet, om än inte tydligt. Trots 
att det inte handlar om en tydlig avvikelse hade en mer expansiv finanspolitisk 
inriktning som innebär en försvagning av det strukturella sparandet kunnat 
motiveras av att finanspolitiken inte ska riskera att verka procykliskt. Dessutom har 
nivån på det strukturella sparandet i hög utsträckning påverkats av den 
metodförändring som gjorts (se kapitel 2). Utan metodförändringen skulle det 
strukturella sparandet 2023 varit tydligt över överskottsmålets nivå.  
Även om det finanspolitiska ramverket innehåller få referenser till 
penningpolitiken är avsikten i ramverket att finanspolitiken inte ska ske oberoende 
av konsekvenser för penningpolitiken. Det står i ramverket att finanspolitikens 
effekter på efterfrågan inte ska vara större än att penningpolitiken kan hantera 
dem.  

Regeringen motiverar också sin finanspolitiska inriktning med att den tar hänsyn 
till penningpolitiken. Regeringen argumenterar för att man genom att styra 
finanspolitiken mot överskottsmålet och föreslå en svagt åtstramande budget och 
neutral finanspolitik, möjliggör för penningpolitiken att verka så att inflationen inte 
biter sig fast på en hög nivå.37 Riksrevisionen har inget att invända mot regeringens 
bedömning då det inte strider mot ramverket att i detta läge ta hänsyn till 
penningpolitiken, även om det finanspolitiska ramverket i delar samtidigt hade gett 
stöd till en mer expansiv finanspolitik eftersom det finns ett överskott som kan 
användas för att motverka lågkonjunkturen. Mot detta står risken att en 
efterfrågestimulans kan påverka inflationen och penningpolitiken i ickeönskvärd 
riktning.  
Vi bedömer att det rådande läget visar på behovet av ett mer utvecklat 
finanspolitiskt ramverk i de delar som gäller samspelet mellan finanspolitik och 
penningpolitik. Ramverket beskriver till exempel inte vad som skulle kunna 
omöjliggöra för penningpolitiken att verka inflationsdämpande. 
3.2  Finanspolitikens inriktning är otydligt redovisad 
Vi bedömer att redovisningen av finanspolitikens inriktning är otydlig och i delar 
även missvisande. Det är till exempel oklart vad regeringen baserar sin bedömning 
om att finanspolitiken är neutral på.   
3.2.1  Åtstramande budget men neutral finanspolitik – oklarheter 
i redovisningen av finanspolitikens inriktning 
Regeringen anför i olika avsnitt i budgetpropositionen att budgeten är svagt 
åtstramande men bedömer sammantaget att budgeten och elprisstödet innebär en 
neutral finanspolitik.  
Vad gäller begreppet ”budget” ligger det nära till hands att tro att regeringen avser 
det strukturella sparandet. Det strukturella sparandet förstärks med 0,3 procent av 
potentiell BNP mellan 2022 och 2023. Det är dock en olyckligt vald terminologi 
eftersom själva budgeten (statens budget) inkluderar elprisstödet. Stödet återfinns i 
posten ”Riksgäldens nettoutlåning”, som ingår i statens budget och påverkar 
budgetsaldot (lånebehovet med omvänt tecken).  
I budgetpropositionen för 2023 påverkar elprisstödet inte det finansiella sparandet i 
offentlig sektor, och inte heller det strukturella sparandet. Stödet är en transaktion 
mellan företag (Affärsverket svenska kraftnät) och hushåll/andra företag. Det 
 
37   Prop. 2022/23:1, s.56. 

komplicerar analysen eftersom det gängse sättet att mäta den finanspolitiska 
inriktningen är att analysera förändringen av det strukturella sparandet. Stödets 
effekter på efterfrågan behöver således läggas till. Det verkar regeringen göra, men 
man redovisar bara en bedömning om att den sammantagna effekten av budgeten 
och elprisstödet är neutral. Adderar man den åtstramande effekten (+0,3 procent av 
potentiell BNP) med storleken på elprisstödet (55 miljarder kronor, vilket 
motsvarar 0,9 procent av potentiell BNP), borde finanspolitiken snarare betraktas 
som expansiv (-0,6 procent av potentiell BNP).38  
Enligt Finansdepartementet utgår inte formuleringarna om 
expansiv/neutral/åtstramande finanspolitik från förändringen av det strukturella 
sparandet utan från förändringen av det primära strukturella sparandet, det vill 
säga exklusive nettot av kapitalinkomster och kapitalutgifter. Detta eftersom 
impulsen till efterfrågan sker från det primära sparandet.39 Beskrivningen av den 
finanspolitiska inriktningen är emellertid svår att förstå om regeringen inte 
redovisar att den utgår från förändringen av det primära strukturella sparandet och 
därefter lägger till efterfrågeimpulsen från elprisstödet.     
3.2.2  Redovisningen av tillfälliga respektive permanenta åtgärder 
har förbättrats 
Under 2020–2022 har en stor del av finanspolitiken bedrivits i form av tillfälliga 
stöd för att hantera pandemin och dess konsekvenser. Avsaknaden av fullständig 
redovisning av vad som varit permanenta respektive tillfälliga åtgärder har tidigare 
försvårat tolkningen av bland annat den finanspolitiska inriktningen. I årets 
budgetproposition framgår detta mycket tydligare. 
 
38   Om utbetalningen av elprisstödet betraktas som finanspolitik skulle också de 
flaskhalsintäkter som tillfaller Affärsverket svenska kraftnät kunna betraktas som 
finanspolitik. Regeringen betraktar endast utbetalningen av elprisstödet på 55 miljarder 
kronor som finanspolitik. 
39   Intervju med företrädare för Finansdepartementet 2022-12-09. 

4  Skuldankaret 
I kapitlet redovisas våra iakttagelser av regeringens hantering av skuldankaret. Det 
finns en risk att den offentliga sektorns konsoliderade bruttoskuld kan komma att 
underskrida toleransintervallets undre gräns på 30 procent av BNP. Regeringens 
prognos är att bruttoskulden kommer att underskrida den nedre gränsen 2023. 
Regeringens uppföljning av skuldankaret är kortfattad men Riksrevisionen 
bedömer att den ändå är tillräckligt transparent. 
4.1  Skuldkvoten riskerar att hamna under 
toleransintervallet 2023 
Skuldankaret utgör ett riktmärke för nivån på den offentliga sektorns konsoliderade 
bruttoskuld som andel av BNP (skuldkvoten) på medellång sikt. Riktmärket för 
skuldankaret är 35 procent av BNP. Regeringen ska följa upp utvecklingen av 
skuldkvoten i den ekonomiska vårpropositionen. Om skuldkvoten avviker från 
riktmärket med mer än 5 procentenheter, ska regeringen lämna en skrivelse till 
riksdagen och redogöra för skälen till avvikelsen samt beskriva hur regeringen 
avser att hantera den.40 
I 2022 års ekonomiska vårproposition visade regeringens prognos att det på några 
års sikt finns en tydlig risk för att skuldankaret skulle bli lägre än den nedre 
gränsen i toleransintervallet på 30–40 procent av BNP. Skuldkvoten 2023 
beräknades till 30,7 procent, det vill säga strax över den nedre gränsen på 
30 procent i skuldankarets toleransintervall, se diagram 2. Regeringen behövde 
alltså inte inkomma med någon skrivelse till riksdagen. 
I budgetpropositionen för 2023 är prognosen att skuldkvoten kommer att bli 
29,4 procent av BNP år 2023, vilket ligger under skuldankarets nedre gräns. En 
viktig anledning till att skuldkvoten minskar i snabb takt mellan 2021 och 2023 är 
att BNP i löpande priser utvecklas starkt och därmed minskar skuldens relativa 
storlek. Ytterligare en viktig anledning är att Riksbanken valt att egenfinansiera 
valutareserven och amortera de lån Riksbanken har hos Riksgäldskontoret. Den 
förändrade upplåningsstrategin medför att statsskulden under 2021–2023 förväntas 
minska med sammanlagt 182 miljarder kronor41, vilket motsvarar omkring 
3 procent av BNP. Skuldkvoten 2023 skulle alltså legat väl inom toleransintervallet 
om Riksbanken hade fortsatt att finansiera valutareserven via Riksgäldskontoret. 
 
40   Skr. 2017/18:207 s. 17. 
41   Prop. 2022/23:1, avsnitt 7, tabell 7.2, s. 125. 

Diagram 2 Den offentliga sektorns konsoliderade bruttoskuld 
Procent av BNP
50
45
Övre gräns
40
35
30
Nedre gräns
25
20
2010 2013 2016 2019 2022 2025
Budgetpropositionen för 2023 2022 års ekonomiska vårproposition
Skuldankare
Källa: Prop. 2021/22:100 och prop. 2022/23:1. 
4.2  Regeringens uppföljning av skuldankaret är 
kortfattad men tillräckligt transparent 
Vår bedömning är att regeringens uppföljning av skuldankaret i 2022 års 
ekonomiska vårproposition är kortfattad men tillräckligt transparent. Regeringen 
beskriver på ett tydligt sätt att skuldkvoten skulle ha varit högre om inte 
Riksbankens agerande påverkat statsskuldens storlek. 
Regeringens redovisning i budgetpropositionen för 2023 är begränsad, men enligt 
det finanspolitiska ramverket är det företrädesvis i vårpropositionen som 
regeringen ska redovisa sin syn på bruttoskulden i förhållande till 
toleransintervallet. I tabellerna i budgetpropositionen framgår det dock att 
bruttoskulden beräknas ligga under toleransintervallets nedre gräns 2023–2025. 
I regeringens skriftliga redogörelse kommenteras inte att den nedre gränsen 
förväntas underskridas. Om prognosen står sig till vårpropositionen 2023 kommer 
regeringen behöva informera riksdagen med en skrivelse. 

5  Utgiftstaket 
I kapitlet redovisas våra iakttagelser av regeringens hantering av utgiftstaket. 
I samband med regeringsskiftet 2022 har utgiftstaket höjts högst väsentligt för hela 
perioden 2023–2025. Riksrevisionen bedömer att höjningen inte strider mot det 
finanspolitiska ramverket. Det är inte orimligt att höja utgiftstaket som regeringen 
föreslår, givet de stora osäkerheter som nu råder. Vi bedömer dock att det är oklart i 
regeringens framställning vad som varit styrande för valet av nivå på utgiftstaket, 
och vilken syn som regeringen har på det framtida skatteuttaget. 
5.1  Det höga utgiftstaket 2022 har inte varit styrande 
Utgiftstaket 2022 har inte begränsat möjligheten till utgiftsökningar. Riksdagen 
har, efter förslag från regeringen, tidigare höjt utgiftstaket 2022 kraftigt för att 
kunna inrymma åtgärder på budgetens utgiftssida för att motverka pandemins 
ekonomiska konsekvenser. Riksrevisionen har tidigare kritiserat höjningens 
magnitud och bedömt att det finns en risk för att prioriteringen mellan utgifter inte 
blir lika effektiv som den hade blivit om utgiftstaket tydligare utgjort en 
begränsning för de statliga utgifterna.42 
I budgetpropositionen för 2022 fanns en budgeteringsmarginal på 102 miljarder 
kronor. Sedan dess har utgifterna under taket 2022 ökat med 47 miljarder kronor. 
Förutom tillkommande pandemirelaterade kostnader har det uppstått nya 
kostnader relaterade till kriget i Ukraina, bland annat för ökat flyktingmottagande 
och tillskott till försvar och samhällets krisberedskap. Bland de ökade kostnaderna 
finns också stödet till hushållen på närmare 10 miljarder kronor för de höga 
elpriserna från december 2021 till mars 2022, som inte kan kopplas direkt till vare 
sig pandemin eller kriget i Ukraina.  
Budgeteringsmarginalen 2022 i budgetpropositionen för 2023 är trots det betydligt 
högre än regeringens riktlinjer, den motsvarar 3,5 procent av de takbegränsade 
utgifterna, jämfört med riktlinjen på 1 procent för innevarande år (se tabell 5 och 
nedanstående faktaruta). 
 
42   Se Riksrevisionen, Det finanspolitiska ramverket – regeringens tillämpning 2020, 2020. 

Riktlinjen för budgeteringsmarginalens minsta storlek  
Regeringen följer en riktlinje för budgeteringsmarginalens minsta storlek som finns 
angiven i det finanspolitiska ramverket. Enligt riktlinjen bör det finnas en marginal 
på minst 1 procent av de takbegränsade utgifterna för innevarande år, minst 
1,5 procent för det följande året (T + 1), minst 2 procent för det andra följande året 
(T + 2) och minst 3 procent för det tredje följande året (T + 3). 
Tabell 5 Utgiftstak och takbegränsade utgifter 2021–2025 (miljarder kronor och 
procent) 
  2021  2022  2023  2024  2025 
Ursprungligt beslutade utgiftstak  1 430  1 502  1 539  1 595  1 720* 
Teknisk justering   6  2  2  2  2 
Reell justering   259  130  124  148  103 
Nu beslutade eller föreslagna utgiftstak  1 695  1 634  1 665  1 745  1 825 
    i procent av potentiell BNP  30,4  27,8  27,0  27,0  27,0 
Takbegränsade utgifter   1 551  1 579  1 594  1 643  1 662 
Budgeteringsmarginal   144  55  71  102  163 
    i procent av takbegränsade utgifter   9,3  3,5  4,4  6,2  9,8 
Anm.: * Bedömning av utgiftstakets nivå i 2022 års ekonomiska vårproposition. 
Källa: Budgetpropositionen för 2023. 
5.2  Uppjusterade utgiftstak 
5.2.1  Fjärde året i rad med en uppjustering av utgiftstaket  
I 2022 års ekonomiska vårproposition bedömdes de takbegränsade utgifterna 2023 
bli högre än utgiftstaket.43 Regeringen noterade att när det finns risk för att ett 
beslutat utgiftstak kommer att överskridas ska regeringen enligt budgetlagen vidta 
sådana åtgärder som den har befogenhet till eller föreslå riksdagen nödvändiga 
åtgärder. Givet det osäkra läget i omvärlden valde den dåvarande regeringen att inte 
vidta eller föreslå några sådana åtgärder. Den dåvarande regeringen beskrev att det 
 
43   Utgiftsprognoserna i vårpropositionen baserades på föreslagna regelförändringar i 
regeringens vårändringsbudget, som röstades ner i riksdagen. Men en extra ändringsbudget, 
med ungefär samma omfattning, röstades sedan igenom, bland annat med höjd 
garantipension. 

hade påbörjats ett arbete för att kunna återkomma i budgetpropositionen för 2023 
med förslag till utgiftsbegränsande åtgärder.44 
Den nya regeringens budgetproposition för 2023 innebär ytterligare ökade utgifter 
för staten 2023. Någon uppföljning av arbetet med utgiftsbegränsande åtgärder 
som den förra regeringen initierade finns inte med. Regeringen föreslår i stället att 
utgiftstaket höjs med 126 miljarder kronor 2023 (se tabell 5), där en mindre del av 
höjningen är en så kallad teknisk justering. Det är det fjärde året i rad med en stor 
uppjustering av tidigare beslutade utgiftstak. 
5.2.2  Höjningen av utgiftstaket strider inte mot ramverket  
Regeringen föreslår även en kraftig höjning av det beslutade utgiftstaket för 2024, 
med 150 miljarder kronor. Förslaget till utgiftstak för 2025 är 105 miljarder högre 
än bedömningen i 2022 års ekonomiska vårproposition. Det innebär att det 
föreslagna utgiftstaket motsvarar 27,0 procent av potentiell BNP för samtliga år 
2023–2025, enligt regeringen. 
Det finanspolitiska ramverket ger stöd åt en ny regering att justera utgiftstaket. 
Möjligheterna för en ny regering att förändra finanspolitiken ska inte begränsas av 
fastlagda utgiftstak, och finanspolitiken ska kunna anpassas till nya helt ändrade 
yttre förutsättningar.  
Samtidigt konstaterar vi att budgeteringsmarginalerna fortsätter att vara betydligt 
större än vad som motiveras av regeringens riktlinjer för minsta marginal. 
Prognosen för budgeteringsmarginalen 2023 motsvarar 4,4 procent av de 
takbegränsade utgifterna, vilket är nära tre gånger mer än vad som behövs för att 
täcka en normal osäkerhet enligt regeringens riktlinjer (se tabell 5). Prioriteringar 
mellan utgifter riskerar därför bli mindre effektiva jämfört med om utrymmet 
under utgiftstaket hade varit mindre. 
Regeringen motiverar uppjusteringen på följande sätt: 
De nya nivåerna på utgiftstaket medger en utgiftsökning under 
mandatperioden som möjliggör att prioriterade reformer genomförs i såväl 
denna som kommande budgetpropositioner under mandatperioden. De nya 
nivåerna säkerställer också tillräckligt stora marginaler för att kunna hantera 
de ovanligt stora finanspolitiska risker som Sverige står inför. Det handlar 
bl.a. om risken för en mer varaktigt hög inflation, en djupare lågkonjunktur 
samt osäkerheterna kring kriget i Ukraina och dess konsekvenser. 
 
44   Prop. 2021/22:100, s. 66. 

Genomförandet av åtgärder på utgiftssidan kan dock endast ske efter 
avstämning mot överskottsmålet och den förändring av skatteuttaget som 
kan följa under mandatperioden.45 
Riksrevisionen bedömer att motivet för uppjusteringen av taket inte är orimligt. Att 
osäkerheten bedöms som ovanligt stor kan motivera en större 
budgeteringsmarginal än regeringens riktlinjer, vilka ska ge utrymme för en 
normal osäkerhet. Det är också bra att regeringen är tydlig med att överskottsmålet 
ska värnas. Regeringen kunde möjligtvis vara tydligare med att prognoserna för 
2023 redan beaktar en förhållandevis hög inflation och fallande BNP. 
5.3  Oklart vad som är styrande för valet av nivå på 
utgiftstaket 
Regeringens förslag till höjning av utgiftstaket 2023 innebär att taket sätts till 
samma nivå i förhållande till potentiell BNP som vid den första bedömningen i den 
ekonomiska vårpropositionen 2020 (27,0 procent). Sedan dess har potentiell BNP 
2023 reviderats upp med 8,0 procent i löpande priser och med 3,2 procent i fasta 
priser. Justeringen av utgiftstaket beror således till stor del på en högre inflation, 
men även en upprevidering av real BNP. Likaså föreslår regeringen ett utgiftstak 
för 2024 och 2025 som motsvarar 27,0 procent av potentiell BNP båda åren. För 
2025 innebär det att utgiftstaket höjs med 103 miljarder kronor från bedömningen 
i den ekonomiska vårpropositionen, men behåller samma nivå i procent av 
potentiell BNP. Potentiell BNP har reviderats upp sedan 2022 års ekonomiska 
vårproposition, i löpande priser med 5,8 procent, i fasta priser med 0,7 procent. 
Regeringen skriver inte om BNP-andelen har varit styrande för valet av nivå på 
utgiftstaket utan konstaterar bara att andelen är oförändrad.  
I budgetpropositionen finns det även tabeller och redogörelser för det föreslagna 
utgiftstaket 2025 och dess relation till överskottsmålet, utvecklingen av utgiftstaket 
och de totala offentliga utgifterna i förhållande till BNP, utvecklingen av de 
takbegränsade utgifterna och budgeteringsmarginalens storlek över tid och 
utvecklingen av de takbegränsade utgifterna i fasta priser. Enligt ramverket är det 
praxis att regeringen vid framtagandet av förslag till nivå på utgiftstaket för ett nytt 
år förhåller sig till dessa faktorer. Det framgår dock inte om dessa faktorer varit 
styrande för regeringens val av nivå på utgiftstaket.  
 
45   Prop. 2022/23:1, s. 59. 

5.4  Regeringen fortsatt otydlig om synen på skatteuttaget 
Riksrevisionen har tidigare återkommande kritiserat regeringen för att vara otydlig 
med synen på skatteuttaget. Regeringen är inte tydligare med detta i 
budgetpropositionen för 2023.  
Utgiftstakets nivå är enligt ramverksskrivelsen ett uttryck för regeringens syn på 
hur det offentliga åtagandet ska utvecklas. ”En meningsfull utgiftsbegränsning 
utgår på ett eller annat sätt från en övergripande tanke om hur den offentliga 
sektorn ska förhålla sig till den totala produktionen i landet. Nivån på utgiftstaket är 
på sikt avgörande för det totala skatteuttaget och nivån ska därmed överensstämma 
med synen på hur stort ett rimligt skatteuttag ska vara.”46 Att det behöver finnas ett 
samband mellan statens utgifter och skatteuttaget, mätt med skattekvoten, givet 
överskottsmålet visas i diagram 3. Sedan 1997 har både skattekvoten och de 
takbegränsade utgifterna, i procent av BNP, minskat.47  
Uppjusteringen av utgiftstaket har motiverats med att de ska inrymma regeringens 
prioriterade reformer och en beredskap för en högre kostnadsutveckling. Någon 
kvantifiering av fördelningen mellan dessa finns dock inte. Samtidigt innehåller 
finansplanen skrivningar om framtida skattesänkningar som en del av de 
prioriterade reformerna. Om de takbegränsade utgifterna ökar så att 
budgeteringsmarginalen blir lika med riktlinjerna för minsta marginal, finns det 
inte utrymme att sänka skattekvoten givet överskottsmålet. Regeringen är samtidigt 
tydlig med att överskottsmålet ska nås. De skriver också att "[r]eformer på 
utgiftssidan kan genomföras först efter avstämning mot överskottsmålet med 
hänsyn tagen till eventuella inkomstförändringar".48 
 
46   Skr. 2017/18:207, s. 19. 
47   Se fördjupning i förra årets rapport: Riksrevisionen, Det finanspolitiska ramverket – regeringens 
tillämpning 2021, 2021.  
48   Prop. 2022/23:1, s. 60. 

Diagram 3 Skattekvot och takbegränsade utgifter 1997–2025 (procent av BNP) 
49
1999
2000
1997
48
1998
47
2005
2001
2006
46
ot 2004
v 2007
k
atte45 2003
Sk 2017 2016 2008 2002
44
2018 2009
2010
43 2013
2019
2015
2021 2020
42 2014
2025 2011 2012
2024 2023 2022
41
24 25 26 27 28 29 30 31 32 33 34 35
Takbegränsade utgifter
Anm.: Streckad linje visar ett skattat linjärt samband för 1997–2022. 
Källor: Budgetpropositionen för 2023, SCB, ESV och Riksrevisionen. 

6  Balanskravet 
I kapitlet redovisas våra iakttagelser av regeringens hantering av balanskravet. 
Riksrevisionen bedömer att regeringen redovisar sin bakåtblickande uppföljning av 
kommunernas och regionernas balanskrav på ett transparent sätt. Däremot är 
regeringens prognos för om kommunerna klarar balanskravet de kommande åren 
inte transparent redovisad. Det är otydligt om bedömningen baseras på tillgänglig 
information eller utgörs av ett antagande.  
Kommunsektorn som helhet klarade balanskravet 2021, och få kommuner och 
regioner redovisade negativa balanskravsresultat. Regeringen bedömer att 
kommunsektorn som helhet kommer att klara balanskravet även 2022–2025.  
6.1  Redovisningen av uppföljningen av balanskravet 
2021 är transparent 
Det kommunala balanskravet är tänkt att stödja överskottsmålet på så sätt att 
välskötta finanser i kommuner och regioner bidrar till att överskottsmålet nås. 
I ramverksskrivelsen framhåller regeringen att den därför noga följer den 
kommunalekonomiska utvecklingen och redovisar denna i den ekonomiska 
vårpropositionen och i budgetpropositionen. 
I 2022 års ekonomiska vårproposition fanns ännu inga tillgängliga uppgifter för 
kommunsektorns balanskravsresultat 2021. Vår bedömning baseras därför enbart 
på regeringens redovisning i budgetpropositionen för 2023.  
Regeringen bedömer att kommunsektorn som helhet uppfyllde balanskravet med 
god marginal 2021. Balanskravet utvärderas med hjälp av resultatmåttet 
balanskravsresultat som definieras i lagen (2018:597) om kommunal bokföring och 
redovisning. Balanskravsresultatet för kommunsektorn som helhet uppgick till 
drygt 42 miljarder kronor, varav kommunerna svarade för 32,5 miljarder kronor.  
Kommuner och regioner får reservera överskott till en resultatutjämningsreserv 
som kan användas för att utjämna intäkter över en konjunkturcykel. Enligt 
regeringen uppgick resultatutjämningsreserverna 2021 till närmare 40 miljarder 
kronor. Det är en ökning med 9 miljarder kronor från 2020. Av kommunerna har 
70 procent avsatt medel till en resultatutjämningsreserv, av regionerna 50 procent. 
Enligt regeringen redovisade sex kommuner ett negativt balanskravsresultat för 
2021, vilket är få jämfört med tidigare år. En region redovisade ett negativt 
balanskravsresultat. Ett negativt balanskravsresultat ska som huvudregel regleras 

under de tre närmast följande åren.49 Om det finns synnerliga skäl får fullmäktige 
dock besluta att en reglering inte ska göras.50 Av de kommuner och den region som 
2021 redovisade ett negativt balanskravsresultat var det, enligt regeringen, två 
kommuner som anförde synnerliga skäl för att inte behöva återställa hela eller delar 
av det negativa resultatet. Vidare var det, enligt regeringen, nio kommuner och två 
regioner som vid utgången av 2021 hade ett negativt resultat kvar att återställa.  
Riksrevisionens bedömning av transparensen i redovisningen avser regeringens 
uppföljning av balanskravets efterlevnad på aggregerad nivå. Vi bedömer att den 
bakåtblickande redovisningen är transparent. 
6.2  Otydligt vad som ligger till grund för regeringens 
prognos för balanskravsresultatet 
Regeringen bedömer att kommunsektorn som helhet kommer att redovisa ett 
positivt balanskravsresultat under prognosperioden 2022–2025. Detta framgår av 
propositionens avsnitt om uppföljningen av det kommunala balanskravet.51  
I avsnittet om kommunsektorns finanser framgår att prognosen för 
kommunsektorns finanser baseras på antagandet att utgifterna utvecklas på ett sätt 
som är förenligt med balanskravet. På några års sikt antas i normalfallet att 
kommunsektorn som helhet även redovisar ett resultat som bedöms vara i linje 
med en god ekonomisk hushållning. Det innebär, enligt regeringen, att högre 
resultat troligen behövs än vad som följer av balanskravet.52  
Enligt vår bedömning finns det en viss diskrepans mellan de två avsnitten i hur 
regeringen förklarar sin bedömning att balanskravet klaras 2022–2025. Det ena 
avsnittet (4.3.2) ger intrycket av att den information som regeringen har tillgång till 
är viktig för bedömningen. Det andra avsnittet (8.5) påvisar emellertid att 
bedömningen bygger på ett antagande som regeringen gör. Regeringens 
redovisning är enligt Riksrevisionen därmed inte konsekvent, vilket en transparent 
redovisning bör vara. 
 
49   11 kap. 12 § kommunallagen (2017:725).  
50   11 kap. 13 § kommunallagen (2017:725).  
51   Prop. 2022/23:1, avsnitt 4.3.2. 
52   Prop. 2022/23:1, avsnitt 8.5. 

7  Slutsatser och rekommendationer 
Riksrevisionen har granskat regeringens tillämpning av det finanspolitiska 
ramverket i de ekonomiska propositionerna under 2022. Riksrevisionens 
övergripande slutsats är att den föreslagna finanspolitiken inte är redovisad i 
enlighet med det finanspolitiska ramverket. Regeringens redovisning brister i flera 
avseenden och är inte transparent. Det är flera viktiga aspekter av finanspolitiken 
som är alltför oklara i budgetpropositionen 2023 och det skapar otydlighet om 
bedömningen av avvikelsen från överskottsmålet och inriktningen på 
finanspolitiken.  
Riksrevisionen bedömer att det är särskilt allvarligt att regeringen har ändrat 
metoden för att beräkna det strukturella sparandet (indikatorn för att följa upp 
överskottsmålet) på ett väsentligt sätt utan att förändringen eller dess konsekvenser 
framgår. Metodförändringen får, även om det inte framgår, betydande 
konsekvenser för hur stort budgetutrymmet bedöms vara. Förändringen får även 
konsekvenser för tolkningen av den finanspolitiska inriktningen.  
7.1  Ändrad beräkningsmetod har stor påverkan på 
tolkningen av finanspolitiken men det framgår inte 
Det strukturella sparandet är högre än överskottsmålets nivå i budgetpropositionen 
för 2023, men avvikelsen är inte så stor att den kan betraktas som en tydlig 
avvikelse från målet. Det framgår emellertid inte av regeringens redovisning att 
regeringen har genomfört en metodförändring som har stor effekt på det 
strukturella sparandet. Metodförändringen är betydelsefull eftersom den har fått 
stora effekter på indikatorn för att mäta uppfyllelsen av överskottsmålet och 
därmed också budgetutrymmet. Metodförändringen har också betydelse för 
tolkningen av finanspolitikens inriktning. Det kan ha betydelse i nuläget, inte 
minst för samspelet mellan finanspolitiken och penningpolitiken. Avsaknaden av 
information om metodförändringen riskerar att leda till att Riksbankens 
beslutsunderlag i denna del kan bygga på en felaktig tolkning av finanspolitikens 
stramhet.  
Riksrevisionens granskning visar att i budgetpropositionen för 2023 påverkar 
metodförändringen det strukturella sparandet både bakåt och framåt i tiden. För 
2022 och 2023, de år som ska användas i uppföljningen av överskottsmålet, är det 
strukturella sparandet betydligt lägre jämfört med om metodförändringen inte 
genomförts. Med den metod som användes tidigare finns det en tydlig avvikelse 
från överskottsmålet, finanspolitiken hade tolkats som mer åtstramande och 

budgetutrymmet 2023 är betydligt större, allt annat lika. Även om 
metodförändringen inte per automatik innebär att regeringen borde föreslagit en 
annan utformning av finanspolitiken, hade de finanspolitiska övervägandena skett i 
ett annat ljus. Det hade inneburit att utrymmet för en mer expansiv finanspolitik 
hade varit tydligare, oaktat hänsynen till penningpolitiken. 
Det framgår inte heller av regeringens prognosjämförelse att det finns större 
skillnader mellan olika prognosmakares bedömningar av det strukturella 
sparandet, som bland annat beror på att regeringen har förändrat 
beräkningsmetoden. Jämförelser av prognoser för strukturellt sparande är viktiga, 
särskilt för att riksdagen ska kunna ta ställning till regeringens prognoser. 
Riksrevisionen har under flera år efterfrågat bättre jämförelser. När 
beräkningsmetoderna skiljer sig åt är det ännu viktigare att regeringen redovisar 
prognosskillnaderna på ett tydligt sätt. 
7.2  Metodförändringen utgör ett avsteg från vedertagen 
metod 
Uppföljningen av överskottsmålet har genom åren kritiserats för att vara otydlig, 
bland annat till följd av att det funnits flera indikatorer. Efter en översyn av 
överskottsmålet övergick uppföljningen 2019 till att centreras till det strukturella 
sparandet det innevarande och nästkommande året. Det infördes också i ramverket 
att det strukturella sparandet ska vara beräknat enligt vedertagna metoder. 
Förändringarna var en del av en skärpt uppföljning och utvärdering. Vad som är att 
betrakta som vedertagen metod specificerades emellertid inte närmare, men 
regeringen och dess expertmyndigheter har de senaste åren använt en i stort sett 
gemensam metod för att beräkna det strukturella sparandet. 
Regeringens metodförändring aktualiserar återigen frågan om uppföljningen av 
överskottsmålet. Det är det rådande läget med hög inflation som föranlett 
metodförändringen och motivet till förändringen har varit att jämna ut det 
strukturella sparandet eftersom det ger upphov till stora variationer i budgetutrymmet. Även om metodförändringen endast omfördelar sparande mellan åren 
blir det problematiskt när ramverket stipulerar en uppföljning av det strukturella 
sparandet för vissa år (innevarande och nästkommande år). Regeringens 
expertmyndigheter har inte heller gjort motsvarande metodförändring. 
Riksrevisionen bedömer att regeringens och expertmyndigheternas metod för att 
beräkna strukturellt sparande nu skiljer sig åt på ett väsentligt sätt och att 
regeringens metodförändring är ett avsteg från vad som fram tills nu varit den 
vedertagna metoden för att beräkna det strukturella sparandet.  

Riksrevisionen kan inte bedöma om regeringens nya metod för att beräkna 
strukturellt sparande är bättre eller sämre än den metod som regeringen tidigare 
använde, eftersom det inte finns något underlag som möjliggör ett sådant 
ställningstagande. För att ta ställning till den frågan skulle det behövas ett underlag 
som visade skillnaderna mellan de olika metoderna utifrån olika perspektiv. Det 
skulle bland annat behöva belysas hur olika inflationsscenarion påverkar 
beräkningen av det strukturella sparandet. Dessutom behövs en analys av hur 
utjämningen av budgetutrymmet samspelar med det finanspolitiska ramverket, 
finanspolitikens konjunkturstabiliserande roll och penningpolitiken. 
Det är fullt rimligt att metoden för att beräkna strukturellt sparande ska kunna 
utvecklas om behov finns. Det är emellertid Riksrevisionens bedömning att sådan 
metodutveckling som väsentligt påverkar strukturellt sparande behöver vara 
transparent och baseras på fullständigt underlag och helst ske gemensamt mellan 
Finansdepartementet, Konjunkturinstitutet och Ekonomistyrningsverket. 
7.3  Det finns behov av ett mer utvecklat ramverk när det 
gäller samspelet mellan finanspolitik och 
penningpolitik 
Den finanspolitiska inriktning som regeringen föreslår i budgetpropositionen för 
2023 innebär att det strukturella sparandet stärks 2023 trots det svaga 
konjunkturläget. Regeringen betraktar finanspolitiken som neutral och motiverar 
sin finanspolitiska inriktning med att den tar hänsyn till penningpolitiken.  
Riksrevisionen bedömer att det inte strider mot det finanspolitiska ramverket att i 
detta läge med hög inflation ta hänsyn till penningpolitiken, även om ramverket i 
delar samtidigt ger stöd till en mer expansiv finanspolitik eftersom det finns ett 
överskott som kan användas för att motverka lågkonjunkturen. Mot detta står 
risken att en efterfrågestimulans kan påverka inflationen och penningpolitiken i 
ickeönskvärd riktning. Det finanspolitiska ramverket ger emellertid ingen närmare 
beskrivning eller vägledning om hur hänsynen till penningpolitiken ska tas. Den 
sparsamma beskrivningen gör det svårt att bedöma lämpligheten i den 
finanspolitiska inriktningen. 

7.4  Redovisningen av finanspolitikens inriktning är 
otydlig  
Riksrevisionen bedömer att regeringens redovisning av finanspolitikens inriktning 
är otydlig och i delar även missvisande. Regeringen anför i budgetpropositionen för 
2023 att budgeten är svagt åtstramande men att budgeten och elprisstödet 
sammantaget bedöms innebära en neutral finanspolitik. 
Det är dock oklart vad regeringen baserar sin bedömning om att finanspolitiken är 
neutral på. Det är exempelvis svårt att förstå från regeringens redovisning att 
elprisstödet på 55 miljarder kronor endast skulle leda till att den åtstramande 
effekten blir neutral. Det framgår inte heller att bedömningen utgår från 
förändringen av det primära strukturella sparandet, det vill säga exklusive nettot av 
kapitalinkomster och kapitalutgifter. Det är också en olyckligt vald terminologi att 
använda begreppet ”budget” eftersom budgeten (statens budget) inkluderar 
elprisstödet. 
Regeringen hade på ett tydligare sätt behövt beskriva hur den kommer fram till sin 
bedömning och vad den menar. Det är särskilt viktigt i rådande läge när det finns 
ett stort behov av samspel mellan finanspolitiken och penningpolitiken. 
7.5  Höjningen av utgiftstaket strider inte mot ramverket 
I samband med regeringsskiftet 2022 har utgiftstaket höjts väsentligt för 2023–
2025. Det är det fjärde året i rad med en stor upprevidering av tidigare beslutade 
utgiftstak. Regeringen anger finanspolitiskt motiverade skäl till att höja taket: ett 
möjliggörande av prioriterade reformer och säkerställande av tillräckligt stora 
marginaler för ovanligt stora finanspolitiska risker.  
Riksrevisionen bedömer att höjningen av utgiftstaket inte strider mot det 
finanspolitiska ramverket. Det är inte orimligt att höja utgiftstaket som regeringen 
föreslår, givet de stora osäkerheter som nu råder. När osäkerheten minskar och om 
det visar sig att behovet av marginaler blir mindre än befarat finns det emellertid 
en risk för att prioriteringen mellan utgifter inte blir lika effektiv som den hade 
blivit om utgiftstaket tydligare utgjort en begränsning för de statliga utgifterna. 
Riksrevisionen bedömer att regeringen då bör överväga att justera ner utgiftstakets 
nivåer. Riksrevisionen bedömer vidare att det är oklart vad som varit styrande vid 
valet av nivån på utgiftstaket. Det är inte heller tydligt vilken syn som regeringen 
har på det framtida skatteuttaget.  

7.6  Redovisningen av skuldankaret och balanskravet är i 
huvudsak transparent 
Den offentliga sektorns konsoliderade bruttoskuld riskerar att underskrida 
skuldankarets toleransintervall. Regeringens prognos i budgetpropositionen för 
2023 är att bruttoskulden kommer att underskrida den nedre gränsen 2023. 
Regeringens uppföljning av skuldankaret är kortfattad men Riksrevisionen 
bedömer att den är tillräckligt transparent. 
Riksrevisionen bedömer att regeringens bakåtblickande uppföljning av 
kommunernas och regionernas balanskrav redovisas på ett transparent sätt. 
Regeringen bedömer att kommunsektorn som helhet kommer att klara 
balanskravet även 2022–2025, men det är dock otydligt om bedömningen baseras 
på tillgänglig information eller utgörs av ett antagande.  
Rekommendationer 
Riksrevisionen rekommenderar regeringen att 
•  ta initiativ för att säkerställa att det åter etableras en vedertagen metod för 
regeringen, Ekonomistyrningsverket och Konjunkturinstitutet att beräkna 
det strukturella sparandet 
•  öka transparensen om inriktningen av finanspolitiken i de ekonomiska 
propositionerna så att det tydligt framgår vad bedömningen baseras på 
•  förbättra prognosjämförelserna i de ekonomiska propositionerna 
•  överväga att sänka utgiftstaket om behovet av marginaler till följd av de 
finanspolitiska riskerna blir mindre än befarat 
•  utveckla handlingsreglerna för hur finanspolitiken ska samspela med 
penningpolitiken i samband med nästa översyn av överskottsmålet.  

Ordlista 
Balanskrav   Kommunsektorns balanskrav innebär att kommuner 
och regioner ska upprätta budgeten för nästa 
kalenderår så att intäkterna överstiger kostnaderna. 
Om underskott ändå uppstår ska den negativa 
avvikelsen återställas inom tre år.  
BNP-gap  Den procentuella skillnaden mellan faktisk och 
potentiell BNP. Ett mått på konjunkturläget och på hur 
stort resursutnyttjandet är i ekonomin. 
Budgeteringsmarginal   Utrymmet mellan utgiftstaket och de beräknade 
takbegränsade utgifterna. 
Budgetutrymme  Omfattningen av budgetförsvagande åtgärder (positivt 
budgetutrymme) eller behovet av budgetförstärkningar 
(negativt budgetutrymme) som är förenliga med att 
överskottsmålet nås. 
Finansiellt sparande  Den offentliga sektorns finansiella sparande är 
skillnaden mellan (periodiserade) inkomster och 
utgifter i hela den offentliga sektorn under ett år. Det 
omfattar staten, ålderspensionssystemet, kommunerna 
och regionerna. 
Konsoliderad bruttoskuld  Den offentliga sektorns konsoliderade bruttoskuld är 
summan av den konsoliderade statsskulden och 
kommunsektorns skulder på kapitalmarknaden, med 
avdrag för AP-fondernas innehav av statsobligationer. 
Konsoliderad innebär att skulder inom sektorn inte 
räknas med. Brutto används för att förtydliga att ingen 
avräkning gjorts för innehavet av finansiella tillgångar. 
Potentiell BNP  Nivån på den produktion som skulle uppnås om det 
hade varit ett fullt utnyttjande av de i dag tillgängliga 
produktionsfaktorerna arbete och kapital, och som på 
lång sikt är förenligt med en stabil löneökningstakt och 
inflationstakt. Det är alltså den nivå på BNP som skulle 
uppnås i avsaknad av konjunkturella fluktuationer. 
Skuldankare  Ett riktmärke för den offentliga sektorns konsoliderade 
bruttoskuld, den så kallade Maastrichtskulden, på 
35 procent av BNP. 

Strukturellt sparande  En beräkning av vad den offentliga sektorns finansiella 
sparande skulle vara vid ett balanserat 
resursutnyttjande (neutralt konjunkturläge) och en 
normal sammansättning av viktiga skattebaser. 
Används för att bedöma om överskottsmålet uppnås. 
Takbegränsade utgifter   De statliga utgifter som begränsas av utgiftstaket. Alla 
utgifter ingår, med undantag för statsskuldsräntorna 
(utgiftsområde 26), men med tillägg för utgifterna i 
ålderspensionssystemet vid sidan av statens budget.  
Utgiftstak  Den maximala nivån för utgifterna i statsbudgeten och 
ålderspensionssystemet, det vill säga en gräns för hur 
mycket pengar staten får spendera varje år. Riksdagen 
fattar beslut om var gränsen ska ligga, på förslag av 
regeringen.  
Överskottsmål  Målet för den offentliga sektorns finansiella sparande. 
Uppgår till en tredjedels procent av BNP i genomsnitt 
över en konjunkturcykel. 

Referenslista 
Utredningar och rapporter  
Ds 2010:4, Utvärdering av överskottsmålet. 
Ekonomistyrningsverket, Prognos Statens budget och de offentliga finanserna 
November 2019, Ekonomistyrningsverket, 2019. 
Konjunkturinstitutet, Konjunkturläget september 2022, Konjunkturinstitutet, 2022. 
Konjunkturinstitutet, A New Method for Constructing a Cyclically Adjusted Budget 
Balance: the Case of Sweden, Working Paper No. 90, Konjunkturinstitutet, 2004. 
Riksrevisionen, Sambandet mellan utgiftstaket, överskottsmålet och skattepolitiken – 
regeringens redovisning, RiR 2007:22, Riksrevisionen, 2007. 
Riksrevisionen, Det finanspolitiska ramverket – regeringens tillämpning 2019, RiR 
2019:38, Riksrevisionen, 2019. 
Riksrevisionen, Det finanspolitiska ramverket – regeringens tillämpning 2020, RiR 
2020:29, Riksrevisionen, 2020. 
Riksrevisionen, Det finanspolitiska ramverket – regeringens tillämpning 2021, RiR 
2021:31, Riksrevisionen, 2021. 
SOU 2016:67, En översyn av överskottsmålet. 
Riksdagstryck 
Bet. 2017/18:FiU1, Statens budget 2018 Rambeslutet, rskr. 2017/18:54. 
Prop. 2013/14:173, En utvecklad budgetprocess. 
Prop. 2017/18:1, Budgetpropositionen för 2018. 
Prop. 2022/23:1, Budgetpropositionen för 2023. 
Prop. 2021/22:100, 2022 års ekonomiska vårproposition. 
Skr. 2017/18:207, Ramverket för finanspolitiken, bet. 2017/18:FiU32, rskr. 
2017/18:334. 
Lagar och förordningar 
Budgetlag (2011:203). 
Kommunallag (2017:725). 
Lag (2018:597) om kommunal bokföring och redovisning. 
Regeringsform. 
Riksdagsordning. 

Webbsidor 
Regeringskansliet, ”Metod för beräkning av strukturellt sparande i offentlig sektor 
april 2019”, 
https://www.regeringen.se/contentassets/27980ae5bf8f483196e58d782767b52d/me
todfor-berakningav-strukturelltsparande-i-offentligsektor-april2019.pdf, hämtad 
2023-01-06. 
Regeringskansliet, ”Metod för beräkning av strukturellt sparande i offentlig sektor, 
november 2022”, 
https://www.regeringen.se/contentassets/185b3875521d4ffc9061926291fbc37a/me
todfor-berakningav-strukturelltsparande-i-offentligsektor-november2022.pdf.pdf, hämtad 2022-12-22.  
Regeringskansliet, ”Metod för beräkning av potentiella variabler, november 2022”, 
https://www.regeringen.se/contentassets/9957682d29014cf2b8b1534b86bd85fb/m
etodfor-berakningav-potentiellavariabler-november2022.pdf, hämtad 2022-12-22.  

Bilaga 1 Strukturellt sparande beräknat med 
ny och tidigare metod 
I denna bilaga visar vi Riksrevisionens beräkning av skillnaden mellan strukturellt 
sparande med regeringens nya och tidigare metod. Vi har beräknat skillnaden 
utifrån de uppgifter som finns i budgetpropositionen för 2023 och promemorian 
”Metod för beräkning av strukturellt sparande i offentlig sektor, november 2022”.53 
Strukturellt sparande beräknas utifrån utfall eller prognos för det finansiella 
sparandet. Det finansiella sparandet justeras med summan av fyra delar: justering 
för BNP-gapet, justering för arbetslöshetsgapet, justering för skattebasernas 
sammansättning i förhållande till trender och justering för engångseffekter.  
Vår beräkning utgår från att regeringen inte har förändrat hur trenderna i 
skattebaserna beräknas, dessa är uttryckta som respektive skattebas i förhållande 
till BNP i löpande pris. Metodförändringen antas inte heller påverka justeringen för 
engångseffekter. 
Justeringen för BNP-gapet består av en vikt som multipliceras med BNP-gapet i 
löpande priser. Vi har inte tillgång till den exakta storleken på vikten, men vi har 
utifrån tillgängliga data uppskattat den till runt 0,46.54  I den tidigare metoden 
antogs att BNP-deflatorn var densamma i konjunkturell balans som den faktiska. 
Det innebar att BNP-gapet i fasta och löpande priser var lika stort. Vi beräknar 
därför justeringen av BNP-gapet enligt tidigare metod som vikten multiplicerat 
med regeringens bedömning av BNP-gapet i fasta priser. 
Justeringen för arbetslöshetsgapet består på liknande sätt av en vikt multiplicerad 
med arbetslöshetens avvikelse från jämviktsarbetslösheten. Denna vikt kan också 
ha påverkats av metodförändringen eftersom den är uttryckt som andel av 
potentiell BNP. Vikten är dock förhållandevis liten och torde inte ha påverkats 
väsentligt av att nämnaren ändrats. Vi har därför inte gjort någon beräkning av en 
eventuell sådan effekt. 
 
53   Regeringskansliet, ”Metod för beräkning av strukturellt sparande i offentlig sektor, november 
2022”, hämtad 2022-12-22. 
54   Utifrån tabell 2.14 i budgetpropositionens tabellsamling kan vikten beräknas som värdet för 
”Justering för BNP-gap” multiplicerat med BNP-gapet i löpande priser, enligt tabell 1.8 i 
budgetpropositionens tabellsamling. Vi har använt genomsnittet 2017–2024 och har därmed 
tagit bort orimligt höga värden 2016 och 2025, utifrån vetskapen om att vikten definieras som 
(större delen av) de offentliga utgifterna som andel av BNP. 

Tabell 6 Strukturellt sparande (procent av potentiell BNP om inget annat anges) 
  2020  2021  2022  2023  2024  2025 
Finansiellt sparande, procent av  -2,8  -0,1  0,6  0,2  0,4  1,4 
BNP 
Justering för BNP-gap  2,3  1,0  -0,6  -0,1  0,5  0,3 
Justering för arbetslöshetsgap  0,2  0,2  0,0  0,0  0,0  0,0 
Justering för skattebasernas  -0,2  -0,6  0,4  0,6  0,3  0,1 
sammansättning 
Justering för engångseffekter  0,0  0,0  0,0  0,0  0,0  0,0 
Strukturellt sparande  -0,5  0,5  0,4  0,7  1,2  1,8 
Justering för BNP-gap, tidigare  1,7  0,3  -0,1  0,8  0,7  0,0 
metod 
Strukturellt sparande, tidigare  -1,1  -0,2  0,9  1,6  1,4  1,5 
metod 
Källa: Budgetpropositionen för 2023 och Riksrevisionen. 

ramverket  i  de  ekonomiska  propositionerna  under  2022.  Riksrevisionens 
bedömning är att den föreslagna finanspolitiken inte är redovisad i enlighet 
med ramverket. Regeringens redovisning brister i flera avseenden och är inte 
transparent. 
Vi bedömer att det är särskilt allvarligt att regeringen har ändrat metoden för att 
beräkna det strukturella sparandet (indikatorn för att följa upp överskottsmålet) 
på ett väsentligt sätt utan att förändringen eller dess konsekvenser framgår. 
Regeringens  metodförändring  är  också  ett  avsteg  från  ramverkets  krav  på 
vedertagen metod.
Riksrevisionens bedömning är att regeringens förslag på en neutral finanspolitisk  inriktning  och  höjning  av  utgiftstak  inte  strider  mot  ramverket.  
Men regeringens redovisning är otydlig. Och om det visar sig att behovet av 
marginaler till följd av de finanspolitiska riskerna blir mindre än befarat, finns 
det en risk för att prioriteringen mellan utgifter inte blir lika effektiv som den 
skulle ha blivit om utgiftstaket tydligare utgjort en begränsning.
Riksrevisionen rekommenderar regeringen att ta initiativ för att säkerställa att 
det åter etableras en vedertagen metod för att beräkna det strukturella sparandet. 
Vi rekommenderar också regeringen att öka transparensen om inriktningen 
av  finanspolitiken  och  förbättra  prognosjämförelserna  i  de  ekonomiska 
propositionerna.  Vidare  rekommenderas  regeringen  att  överväga  att  sänka 
utgiftstaket om behovet av marginaler blir mindre än befarat, och att utveckla 
handlingsreglerna för hur finanspolitiken ska samspela med penningpolitiken 
i samband med nästa översyn av överskottsmålet.
Riksrevisionen
S:t Eriksgatan 117
Box 6181, 102 33 Stockholm
